---
title: Praktický JavaScript
slug: prakticky-javascript
url: '/skoleni/prakticky-javascript/'
layout: single
menu:
    main:
        parent: 'workshops'
photoDesc: Ashkan Forouzani
photoUrl: https://unsplash.com/photos/v31lgBn5114
---

JavaScript je pověstný rozmanitostí možných řešení i rychlostí, jakou vznikají nové postupy a technologie. Zorientovat se v takovém prostředí — a vyvarovat se unáhlených rozhodnutí — je nelehký úkol i pro zkušené programátory, natož pro nováčky, kteří mnohdy tápou nad tím, jaký postup nebo framework zvolit. Cílem školení je ukázat, jak se ve světě JavaScriptu neztratit.

<!--more-->

Hlavní náplní školení je předvést, jakým způsobem lze přistoupit k návrhu moderní aplikace a jaká rozhodnutí musíme před samotným začátkem vývoje učinit. Jde o základní otázky typu *organizace kódu*, rozdělení rolí mezi klientem a serverem, volby *frameworku*, ale i řešení *kompatibility* se staršími prohlížeči.

Další oblastí je *optimalizace* aplikace. To v prvé řadě vyžaduje znát specifika prostředí, ve kterém aplikace běží — například mobilní webový prohlížeč — a mít v zásobě řešení pro dané problémy. Zadruhé je třeba vědět, jak aplikaci měřit a testovat a jak s výsledky takového měření naložit. Optimalizovat ovšem můžeme i samotný vývoj aplikace. Proto se podíváme na automatizaci úkonů jako je třeba *transpilace* nebo *minifikace* kódu pomocí *task runnerů* typu *Grunt* a podobných.

Nakonec se zaměříme na aktuální téma *progresivních webových aplikací*, které představují způsob, jakým lze vyvíjet mobilní webové aplikace v podobě, která s trochou snahy může konkurovat aplikacím takzvaně nativním. To je možné díky novým technologiím jako je třeba *Service Worker*, které si podrobně popíšeme.

## Pro koho je školení určeno

Vaše znalost *JavaScriptu* je spíše teoretická a rádi byste jej použili v praxi. Nevíte ovšem, kde začít, a chcete se vyvarovat začátečnických chyb. Nebo s *JavaScriptem* pracujete pravidelně, ale rádi byste své znalosti posunuli dál a dohnali poslední novinky.

## Potřebné znalosti účastníka

Předpokládá se alespoň základní znalost a zkušenost s vývojem v *JavaScriptu*. V ideálním případě jste se účastnili školení [Moderní JavaScript](/skoleni/moderni-javascript), na které tento kurz navazuje.

## Náplň školení

### Návrh aplikace
- princip progresivního vylepšení
- organizace kódu a moduly
- prohlížeč a server (*Node.js*)
- frameworky (*React*, …)
- *single-page* a *izomorfní* (univerzální) aplikace
- *server-side rendering*

### Optimalizace a automatizace
- způsoby načtení aplikace
- *transpilace* kódu
- *polyfilling*
- *task runnery* (*Grunt*, *Gulp*, *Webpack*, …)

### Webová aplikace
- operace nad dokumentem (*DOM*)
- zpracování a delegace událostí
- progresivní webové aplikace (*PWA*)
- *Service Worker*
